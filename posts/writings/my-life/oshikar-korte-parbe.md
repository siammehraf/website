---
title: অস্বীকার করতে পারবে?
date: 2023-06-28
author: Siam Mehraf
image: '/images/posts/writings/my-life/oshikar-korte-parbe.jpg'
tags:
  - পরিবার
  - বন্ধু
  - জীবন
lang: 'bn'
description: তুমি যাওয়ার পরদিন থেকেই আমার বিকেলে গাছপালা উড়িয়ে দেয়া ঝড় নামে। এই ঝড় কি আমার বিরুদ্ধে তোমার অভিযোগ...
---

তুমি যাওয়ার পরদিন থেকেই আমার বিকেলে গাছপালা উড়িয়ে দেয়া ঝড় নামে। এই ঝড় কি আমার বিরুদ্ধে তোমার অভিযোগ, অভিমান নাকি আমার না পাওয়ার কষ্টগুলোকে উড়িয়ে নিয়ে যাওয়ার উচ্ছাস তা জানার উপায় নেই। তবুও এই ঝড়ে আকাশ ভেঙ্গে বৃষ্টি হয়ে নামতে থাকে আমার করুন কস্টের সুর। প্রকৃতির বিষন্নতাও সায় দেয় আমার বিষন্নতার সাথে। আর তার হিংস্রতার ভয়ে কাঁপতে থাকি আমি। তোমার অভিমানের মতো কড়া মেজাজ এই হিংস্রতারও আছে। আমার সাথে তাল মেলায়না ওরা। আমার গা ঘেঁষে বাতাস সাই-সাই করে ছুটে চলে যেতে থাকে। সে বাতাসকে হাতের মুঠোয় বন্দি করতে গেলেই তা যেনো মিইয়ে যায়। যেভাবে তুমি এই ঝড়ের আগে মিইয়ে গিয়েছিলে আমার বুকের মুঠো থেকে। এই ঝড়ো বাতাসের মতো আমাকেও পাশ কাটিয়ে যাওয়া কি তুমি অস্বীকার করতে পারবে?

তোমার অপেক্ষায় আমি যে ঠিক ওখানেই দাঁড়িয়ে আছি, যেভাবে প্রখর রোদে পুড়তে থাকা পথিক আকাশের দিকে তাকিয়ে বৃষ্টির অপেক্ষা করে। সে জানেনা কবে আকাশ ভেঙ্গে আসবে সেই তীব্র প্রতিক্ষায় থাকা বৃষ্টি, তবুও যেনো তার আকুল আবেদন। সেই আবেদনের মতো করে, আমি তোমায় ফিরে পাওয়ার আবেদন করতে থাকি। চাতক পাখি কিংবা ওই পথিক দুজনেরই অপেক্ষার চাইতেও যে আমার অপেক্ষা তীব্র তা কি তুমি অস্বীকার করতে পারবে?

সেভাবেই ঝড়ে ভেঙ্গেচুরে পরতে থাকে গাছের ডাল-পালা, যেভাবে আমি ভেঙ্গেচুরে পরতে থাকি তোমার সাথে আমার তৈরি হওয়া দূরত্বে। তবুও আকাশে মেঘে মেঘে ঘর্ষণের মতো করে তোমার আর আমার দেখা হওয়া হয়না। দুই প্রান্তের দুই পাখি ঝড় টের পেলে দিগ্বিদিক যেভাবে ছুটতে থাকে, সেভাবেই তুমি ছুটে চলে যাও আমার থেকে বহুদূরে। মরুভূমির উপর দিয়ে হেঁটে চলতে থাকা মানুষটার মাথার উপর দিয়ে মেঘ আসি আসি করেও চলে গিয়ে যেভাবে তার পিপাসাকে বাড়ায় বর্ষার লোভ দেখিয়ে, তুমি আমার থেকে দূরে চলে গিয়ে তোমাকে দেখার সেই পিপাসা বাড়িয়ে দাওনি তা কি তুমি অস্বীকার করতে পারবে?

"অস্বীকার করতে পারবে?"  
-সিয়াম মেহরাফ  
২৮ মে ২০২৩, রাত ১০ টা ৪২
