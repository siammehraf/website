---
title: চাইনি কারো স্বপ্ন ভঙ্গের কারণ হতে
date: 2022-01-05
author: Siam Mehraf
image: '/hero-img.jpg'
tags:
  - সম্পর্ক
  - স্বপ্ন
  - অনুভূতি
lang: 'bn'
description: আমি কখনো কারো স্বপ্ন ভঙ্গের কারণ হতে চাইনি। বিভিন্ন কারণে আমার জীবনে আসতে থাকা মানুষগুলো তাদের ব্যর্থতার দায়টা আমাকেই দিয়ে গিয়েছিলো...
---

আমি কখনো কারো স্বপ্ন ভঙ্গের কারণ হতে চাইনি। বিভিন্ন কারণে আমার জীবনে আসতে থাকা মানুষগুলো তাদের ব্যর্থতার দায়টা আমাকেই দিয়ে গিয়েছিলো। আমি সেসব চুপচাপ হজম করে নিয়েছিলাম। যেখানে আমি জানি, আমি কারো পথে কখনোই কোনো বাধার সৃষ্টি করিনি। বাধা হয়ে দাঁড়াইনি। এই জীবনটা খুব ছোট। আমার চাওয়া-পাওয়াগুলোও ছোট। আর এইসব ছোট চাওয়া-পাওয়াগুলোর ভেতরে কারো স্বপ্ন মেরে ফেলা বা কারো পথে বাধা হয়ে দাঁড়ানোর মতো বোকামিটা আমার দ্বারা করা কখনোই সম্ভব হয়নি। ভবিষ্যতেও হবেনা।

আমি যাদের জীবনে গুরুত্বপূর্ণ, তাদের জীবনেও যদি কখনো আমি আমার জন্য সমস্যার সৃষ্টি হতে দেখি, আমি সেখান থেকে সরে আসি। চুপচাপ সরে আসি। কিন্তু কখনোই সেটার কারণ হতে চাইনা। একদম সাধারণ, সিম্পেলভাবে বাঁচতে চাওয়া মানুষ আমি। নিজের বেশ কিছু স্বপ্ন নিয়ে বেঁচে থাকতে চাওয়া মানুষটা কখনোর কারো কিছু নষ্টের কারণ হোক সেটা চাইনি। মানুষ হিসেবেও সেটা আমাকে শেখানো হয়নি।

আমি জানি, অনেকের জীবনে আসলেও আমি খুব গুরুত্বপূর্ণ কেউ। খুব গুরুত্বপূর্ণ কিছু। তবুও মাঝে মাঝে নিজের অজান্তে কিংবা অনিচ্ছায় তাদের সাথে একটা মতবিরোধ সৃষ্টি হয়ে যায় আমার। সেই সমস্ত ক্ষেত্রে আমি সত্যিই পাগলের মতো করি। আমার জানা মতে, তাদের জীবনেই আমি খুব গুরুত্বপূর্ণ, যারা আমার জীবনে গুরুত্বপূর্ণ। ওই সমস্ত ক্ষেত্রে আমি বুঝে উঠতে পারিনা আমার কি করা উচিত। নিজের ইচ্ছার সাথে কনফ্লিক্ট করে সবকিছু মেনে নেয়া এবং ভবিষ্যতে সেই সম্পর্কটা আরো ক্ষতির দিকে টেনে নেয়া, নাকি অন্যকিছু। এই সমস্ত সময়েও আমি নিরব থাকি। কারণ, মানুষ যখন এটা জানে তখন তারা ভুলই কেবল বুঝে যেতে থাকে। তারা মেনে নিতে চায় আমার এইসমস্ত চলে যেতে চাওয়া বা নিরব থাকা মানে আমার জীবনে যে তারা ঠিক না সেটা ভাবা। অথচ ব্যাপারটা মোটেও এরকম নয়। আমার এই নিরব থাকার অর্থ, মানুষটা আমার জীবনে মূল্যবান কিন্তু আমি সত্যিই তার স্বপ্ন বা অন্যান্য ক্ষেত্রে বাধা হয়ে থাকতে চাইনা। অথচ তাদের সেটা কখনোই বুঝিয়ে দিতে পারিনা।

এই জিনিসগুলো জীবনে যে কতোটা পেইনফুল, যার জীবনে হয়েছে সেই কেবল জেনে থাকবে। জীবনের গুরুত্বপূর্ণ মানুষগুলোর সাথে স্বপ্নের বিষয়ে বা একটা ইচ্ছার বিষয়ে কনফ্লিক্ট যে কতোটা বাজে জিনিস নিজের জন্য, একটা সম্পর্কের জন্য সেসব কেবল ওই মানুষগুলোই জানে। না, আমি ওইদলের কেউ না! যার মনে হয় মানুষটা ভুল আমার জীবনে। বরং আমি এমন কেউ, যার মনে হয় আমিই ভুল তার জীবনে। নিজের জীবনের গুরুত্বপূর্ণ মানুষটার জন্য, নিজেই আপনি ভুল এই জিনিসটা ভাবাটাও যে কি পরিমাণ যন্ত্রণার সেটাও যারা ফেইস করেছে তারাই কেবল বুঝবে, জানবে।

এরকম হলেই এদের ভুলে গিয়ে নতুন সঙ্গ নিয়ে খুশি থাকার মতো মানুষ নই আমি। তবে এমন মানুষও নই, যে নিজেই ক্ষতির কারণ হবো জেনেও ক্ষতিটা করবো। তারচেয়ে বরং সেটাই চাইবো, দূর থেকে তাদের স্বপ্ন পূরণ দেখে হাসতে। হাতে তালি দিতে। তাদের পাশে থাকতে না পারার জন্য চুপচাপ মন খারাপ করে বসে থাকতে। কিন্তু এটা কোনোদিনই চাইবোনা, আজ আমার জীবনের প্রিয় মানুষটা আমার জন্য সবকিছু স্যাক্রিফাইস করে বসে থাকুক। হাসিমুখে সব মেনে নিক। আর তার জীবনের শেষ সময়ে, তার এই করতে না পারার জিনিসগুলোর জন্য সরাসরি না হলেও মনে মনে আমাকে দায়ী করুক। তাদের চোখে মুখে সেটা প্রকাশ পাক। কারণ, সেই চোখের দিকে তাকিয়ে তাকে দেয়া ওই কষ্টের অভিশাপে পাপীষ্ঠ হয়ে বাঁচার যোগ্যতা, ক্ষমতা, সামর্থ্য কোনোটাই আমার আর সেদিন হবেনা। কোনোটাই না..!!!
