---
title: কারো ‘প্রিয় মানুষ’ হয়ে যাওয়া কি খুব সহজ?
date: 2023-06-28
author: Siam Mehraf
image: '/images/posts/writings/others/karo-priyo-manush-hoye-jawa-ki-khub-sohoj.jpg'
tags:
  - প্রিয়
  - মানুষ
  - ইফোর্ট
lang: 'bn'
description: কারো জীবনের প্রিয় মানুষ হয়ে যাওয়াটা খুব বেশি সহজ নয়। প্রিয় মানুষ হয়ে থাকতে গেলে অভিমান বুঝতে হয়...
---

কারো জীবনের প্রিয় মানুষ হয়ে যাওয়াটা খুব বেশি সহজ নয়। প্রিয় মানুষ হয়ে থাকতে গেলে অভিমান বুঝতে হয়, বুঝতে হয় কথার ধরণ, মুখের কথার আর মনের কথার ভেতরের ব্যবধান বোঝার যোগ্যতাও থাকতে হয় খুব করে, বুঝতে হয় তার ধ্যান-ধারণা, করতে হয় তার চিন্তা-ধারার পরিমাপও।

আপনি যার জীবনের প্রিয় মানুষ, তার জন্য আপনিই তার জীবনের ফার্স্ট প্রায়োরিটি। সে সব কাজ ফেলে আপনার জন্য অপেক্ষা করবে, আপনার কথা শুনবে, আপনাকে সময় দেবে। অথচ, আপনি জিজ্ঞেস করলে বলবে, "সমস্যা নেই।" এই 'সমস্যা নেই' এর মাঝেও যে পরিমাণ সমস্যাকে অগোচরে রেখে সে আপনার জন্য এই মুহুর্তে উপস্থিত, এবং তার ভেতরে সেই সমস্ত সমস্যাকে উপরে ফেলতে গিয়ে আপনাকে দূরে ঠেলে দেয়ার কোনো বাহানা নেই সেটা আপনাকে বুঝতে হবে। আপনাকে বুঝতে হবে এই 'সমস্যা নেই'-টুকুর ভেতরে তার অনেক কাজ আটকে গেলেও সে আপনার জন্য সবসময় উপস্থিত থাকতে চায়। থাকতে চায় আপনার পাশে। সে তার হাজারো কাজ বাদ দিয়েও যখন আপনাকে বলছে, তার আসলেই কোনো 'সমস্যা নেই', সেটার মানে হচ্ছে আপনি তার জীবনের সবচেয়ে গুরুত্বপূর্ণ কেউ। এবং সেই গুরুত্বপূর্ণ মানুষটা হতে গেলে তার মতো আপনাকেও দিতে হবে নিজস্ব ইফোর্ট।

যে তার সব কিছু ফেলে আপনার জন্য সবসময় উপস্থিত থাকে, তার ক্ষেত্রে অবহেলা করে ফেললেই আপনি তার প্রতি থাকা নিজের দায়িত্ববোধগুলোকে তুচ্ছতায় ভরিয়ে ফেলবেন। তার ইফোর্ট সর্বোচ্চ থাকার পরেও, আপনার এফোর্ট সর্বনিম্ন স্তরে কিংবা তার ইফোর্টের সাথে না মিললে সেই ব্যর্থতার দায়ভারটুকুও সম্পূর্ণ আপনার।

কারো প্রিয় মানুষ হয়ে, সেই জায়গাটা ধরে রাখাটা আসলেই সহজ নয়। যে তার সবকিছু ফেলে আপনার জন্য একধাপ এগিয়ে থাকে, তার জন্য আপনি নিজের ব্যর্থতাকে ডিঙ্গিয়ে না যেতে পারলেই আর আপনি তার প্রিয় মানুষ হিসেবে যোগ্য থাকবেন না। যে আপনার জন্য করে, তার জন্যেও করতে পারাটা তার একান্ত প্রাপ্য।

-সিয়াম মেহরাফ  
২রা এপ্রিল ২০২৩
