---
title: দ্য সাইলেন্ট পেশেন্ট – সালমান হক
date: 2021-03-27
author: Siam Mehraf
image: '/images/posts/review/book-review/the-silent-patient-salman-haque.jpg'
tags:
  - দ্য সাইলেন্ট পেশেন্ট
  - সিয়াম মেহরাফ বই রিভিউ
  - সালমান হক
lang: 'bn'
description: এই বইটা শুরু করার আগে প্রায় কয়েকমাস রিডিং ব্লকে ভুগেছি আমি। বইটা কেনার ইচ্ছে ছিলো অনেক আগে থেকেই...
---

**সার-সংক্ষেপঃ** অ্যালিসিয়া বেরেনসন একজন নামকরা চিত্রশিল্পী, স্বামী বিখ্যাত ফ্যাশন ফটোগ্রাফার। হুট করেই একদিন স্বামীর মাথায় পাঁচটি গুলি চালায় নামকরা সেই চিত্রশিল্পী অ্যালিসিয়া। কিন্তু কেনো? এই প্রশ্নটার চাইতেও বড় প্রশ্ন খুনের পর থেকেই হুট করেই মুখ বন্ধ করে ফেলে সে, এটার কারণটাই বা কি? এরপরেই আগমন ঘটে এমন এক চরিত্রের যে অ্যালিসিয়াকে নিয়ে কাজ করতে আগ্রহী হয়ে আছে অনেক আগে থেকেই। থিও ফেবার, একজন ক্রিমিনাল সাইকোথেরাপিস্ট। হত্যার সত্য উদঘাটনে এসে অন্যরকম এক বিপদের মুখোমুখি হয় সে। থিও ফেবার কি পারবে অ্যালিসিয়ার মুখ থেকে কথা বের করতে? নাকি তার সামনে পড়া বিপদ বদলে দেবে তার জীবন? অ্যালিসিয়া কি আদৌতেও স্বীকার করবে কি হয়েছিলো সেদিন? নাকি নিরবতাই রয়ে যাবে তাকে ঘিরে? সবগুলোর উত্তর পাওয়া যাবে ‘দ্য সাইলেন্ট পেশেন্ট’ নামের এই বইটাতে।

**পাঠ প্রতিক্রিয়াঃ** প্রতিক্রিয়া জানানোর আগে কিছু কথা বলা জরুরি। এই বইটা শুরু করার আগে প্রায় কয়েকমাস রিডিং ব্লকে ভুগেছি আমি। বইটা কেনার ইচ্ছে ছিলো অনেক আগে থেকেই। একদিন ঘুরতে বেরিয়ে ইচ্ছে করলো বইয়ের দোকানে ঢু মারতে। তখনই কিনে ফেলি বইটা। যদিও অনেকদিন সেলফে সাজিয়ে রেখেছিলাম। কারণ, ওই যে রিডার্স ব্লক। এক রাতে কোনো কিছু না ভেবে বইটা হাতে নিয়ে বসে পড়ি আমি, বিশ্বাস করুন সেই রাতে বইটা আমি হাত থেকে রাখতে পারিনি। এক বসাতে ঠিক না, তবে কয়েক দফাতে ওইদিনই বইটা শেষ করে ফেলি আমি। বইটার প্লট অসাধারণ এতে কোনো সন্দেহ নেই, তবে সবচেয়ে বড় প্লাস পয়েন্ট বইটার অনুবাদ। এতো সাবলীল অনুবাদ পড়তে বিন্দুমাত্র বিরক্ত লাগেনি আমার। মনে হচ্ছিলো আমি কোনো মৌলিক লেখা পড়ছি। পৃষ্ঠায় পৃষ্ঠায় প্লটের মুগ্ধতা, তার সাথে সাথে সালমান ভাইয়ের অনুবাদের মুগ্ধতা সব মিলিয়ে দারুন উপভোগ্য ছিলো বইটা।

হুটহাট টুইষ্ট না থাকলেও গল্প বলার ধরণ পাঠককে ধরে রাখতে সক্ষম। ক্যারেক্টার ডেভেলপমেন্ট ভালো লেগেছে। অ্যালিসিয়া কথা না বলার পরেও তার এক্সপ্রেশনগুলোর ব্যাখাও বেশ সুন্দর। এবং গল্পের শেষের দিকে একটা টুইষ্ট অপেক্ষা করছে আপনার জন্য, যা আপনাকে শকড করে দেবে অবশ্যই।

বইয়ের প্রোডাকশনের ব্যাপারে কিছু কথা বলা যাক। বইটা নিয়ে কেনো যেনো মনে হচ্ছিলো বাতিঘরের অন্য বইগুলোর থেকে আলাদা। তেমন নড়বড়ে ভাব নেই। পৃষ্ঠাগুলোও বেশ চমৎকার। তার উপর অ্যালিসিয়ার ডায়েরির কথাগুলো যখন বলা হচ্ছিলো, সেসব পৃষ্ঠাতে আলাদা টেক্সচার ব্যবহার করা হয়েছে। সব মিলিয়ে এই বইটার প্রোডাকশন এক কথায় অসাধারণ।

অনুবাদে এতোটা সাবলীল ভাষা ব্যবহার এবং গল্পটাকে এতো সুন্দর করে পাঠকের সামনে তুলে ধরার জন্য ধন্যবাদ সালমান ভাইকে। এই বইটা এবং স্পেশালি এই বইটার অনুবাদ সবসময় আমার মনে আলাদা জায়গা দখল করে থাকবে। কয়েকমাসের রিডিং ব্লক ভুলে গেছি এক বইয়ে। সালমান ভাইয়ের জন্য শুভকামনা।

**বইঃ দ্য সাইলেন্ট পেশেন্ট**  
**লেখক/অনুবাদকঃ অ্যালেক্স মাইকেলিডিস/সালমান হক**  
**প্রচ্ছদঃ সাজিদ আল নিয়াজ**  
**প্রকাশনীঃ বাতিঘর**  
**মোট পৃষ্ঠাঃ ৩৫২**  
**মূল্যঃ ৩৮০ টাকা**
